---
layout: post
title:  "Wie is Reinier en waarom deze podcast?"
date:   2019-01-21 10:00:00 +0100
categories: podcast
---

Heel in het kort dan over mij en waarom ik de ‘Hoe Krijg Je Het Voor Elkaar?’ podcast ben gaan maken. [Ik ben Reinier Ladan](https://reinier.io) en sinds 1997 bezig met het maken van dingen op Het Internet. Dit doe ik sinds 2000 professioneel en over het algemeen vrij zelfstandig. Vandaar ook mijn interesse in hoe ik dit slim en zo efficiënt mogelijk kan aanpakken.

In 2005 las ik het boek [Getting Things Done](https://www.goodreads.com/book/show/1633.Getting_Things_Done) en door dat boek is het vlammetje voor het onderwerp _productiviteit_ echt gaan oplaaien. Ik ben sindsdien veel beter gaan letten op hoe ik werk en hoe ik dingen beter kan doen in een kortere tijd zonder dingen af te raffelen. Dit heeft me ook erg geholpen om naast mijn werk nieuwe dingen te ontplooien. Zo kon ik me in die tijd naast mijn baan als software developer verdiepen in het ontwerpen van digitale producten en heb ik me sinds 2007 full-time professioneel als ontwerper kunnen verhuren.

Via deze interesse kwam ik [Rick Pastoor](https://rickpastoor.com) online tegen en we besloten om zo nu en dan eens koffie te drinken en over het maken van producten en het managen van teams te gaan praten. Toen Rick me vertelde dat hij [met een boek bezig was](http://gripboek.nl) en vervolgens een oproepje plaatste in zijn nieuwsbrief met de vraag wie hem kon helpen met promotie ging er bij mij een lampje branden. Op mijn Grote Ideeenlijst (een steeds verder uit de klauwen lopende lijst met ideeën voor producten en diensten) stond het maken van een podcast over productiviteit en ik zag meteen de connectie tussen de vraag om promotie van Rick en mijn behoefte om een podcast over dit onderwerp te maken. Zo gezegd, zo gedaan en een paar maanden later staan de eerste twee afleveringen online.

Je kunt de afleveringen luisteren op alle plekken waar je een podcast kunt luisteren (behalve op Stitcher want die hebben verschrikkelijke voorwaarden). Abonneer je op de podcast en elke maandagochtend krijg je vanzelf een nieuwe aflevering te beluisteren.

Heb je een vraag aan Rick of aan mij over dit onderwerp die we in de podcast kunnen behandelen? Schroom niet en stel je vraag via dit formulier.